# Study Notes (Biblica)

## License Information

**Study Notes (Biblica)** is based on and adapted from: _Biblica Study Notes_, [Biblica Inc.](https://www.biblica.com/), 2023, which is licensed under a [CC BY-SA 4.0 license](https://creativecommons.org/licenses/by-sa/4.0/legalcode.en).

This markdown version is provided under the same license.



--------------------------------

## مرقس 1:1–20 (id: 724654)

مرقس بدأ الإنجيل بتاعو بالكلام عن يوحنا المعمدان. يوحنا دا كان الزول الربنا رسلو عشان يورِّي الناس إنو يسوع جاي. يوحنا ساعد الناس يعرفوا إنو حياتهم ما كانت عاجبة الله، وإنهم محتاجين يغيِّروها. الناس الصدَّقو كلامو اعتمدوا، وبكدا هم وضَّحوا إنهم دايرين يخلُّوا الخطايا، ويمشوا ورا كلام ربنا. الكلام دا جهَّزهم عشان يسمعوا رسالة يسوع عن الحياة الجديدة في ملكوت الله. لما يسوع اتعمَّد، الله الآب والروح القدس بيَّنوا محبتهم ليهو. الله اتكلم من السماء وقال: "دا ابني الحبيب"، والروح القدس نزل فوق يسوع زي الحمامة. بعد داك، يسوع مشى للصحرا، وهناك جات الملائكة وخدموه بعد ما نجح في التجارب. بعد كدا يسوع كان جاهز يبدأ عخدمته، فبقى ينادي الناس ويقول ليهم يسيبوا دروبهم الغلط ويرجعوا لربنا ويتوبوا. وبرضو اختار ناس عشان يكونوا أقرب الناس ليهو (تلاميذه). والتلاميذ بقوا يشتغلوا مع يسوع عشان يجيبوا ملكوت الله في الدنيا.

* **Associated Passages:** MRK 1:1–MRK 1:20

## مرقس 21:1–45 (id: 724655)

يسوع كان بيعلِّم الناس وعندو سلطان قوي. استخدم القوة دي عشان يطلِّع الشياطين من الناس ويحرِّرهم من تأثيرها، والشياطين دي أرواح شريرة. وبرضو شفى ناس كتار من المرضى والموجوعين، وحتى الناس المنبوذين اللي المجتمع كان رافضهم وبعيدين من الناس التانيين. زمان، شريعة موسى كانت بتقسِّم كل حاجة في العالم لطاهر أو نجس. وكان في أمراض معيَّنة بتخلي الناس نجسين، ولو زول لمس حاجة نجسة، هو ذاتو ممكن يبقى نجس ويخلِّي الحاجات أو الناس التانيين نجسين. لكن يسوع ما كان ببقى نجس لو لمس أي زول نجس. بالعكس، الناس النجسين الكان بيلمسهم هم البيبقوا طاهرين وبيتشافوا وبيرجعوا تاني يعيشوا وسط أهلهم ومجتمعهم بصورة عادية. ولمَّن يسوع كان بيطلِّع الشياطين، ما كان بخليهم يتكلموا أو يقولوا للناس هو مَنُو. يسوع ما كان داير الشياطين أو الناس يعلِنوا بصوت عالي إنه هو المسيح (المسيا) المُنتظَر، لأن الوقت داك ما كان لسَّه الوقت المناسب عشان كل الناس يعرفوا الحكاية دي.

* **Associated Passages:** MRK 1:21–MRK 1:45

## مرقس 1:2–22 (id: 724656)

الناس كانوا مندهشين من تعليم يسوع والطريقة الكان بيشفي بيها المرضى. لكن رجال الدين والقادة ما كانوا مبسوطين منُّو، خاصةً لمَّن يسوع غفر خطايا واحد من الناس. هم قالوا إنو بس ربنا هو البقدر يغفر الخطايا، ويسوع دا زول بس. الجماعة ديل ما قدروا يفهموا إنو الله ذاتو نزل وبقى إنسان في يسوع. ما كان في زول متوقع إنو يحصل كدا. يسوع كان بيوري الناس صورة الله الحقيقة. يسوع ما كان خايف يقعد مع الناس المرضانين أو الناس اللي فيهم شياطين. وحتى الخطاة كان بيقعد وياكل معاهم، وكان بيقدم أمل وحياة جديدة للناس اللي المجتمع رفضهم. تعليم يسوع وأفعاله كانت حاجة جديدة ومختلفة من كل البعملوه القادة الدينيين في زمنه، لحدي إنه وصف تعليمو كأنو زي هدوم جديدة أو زي نبيذ جديد. الله كان بيعمل حاجة جديدة خالص بيسوع، وكان بيدي الناس حياة جديدة ما بتقدر عليها الخطية ولا بقدر عليها الموت.

* **Associated Passages:** MRK 2:1–MRK 2:22

## مرقس 23:2–6:3 (id: 724657)

يسوع والفريسيين كانوا مختلفين شديد في موضوع يوم السبت. ربنا وصّى شعبه إنهم يحترموا يوم السبت ويعتبروه يوم مقدّس. لكن يسوع قال للفريسيين إنهم نسوا السبب الأساسي من يوم السبت. السبت دا ربنا عملو عشان الناس يرتاحوا فيه. يعني الزول لو جعان وأكل أو عمل خير للناس في اليوم دا، ما معناها هو بيغلط في حق ربنا أو في حق السبت. وبرضو علاج المرضى وإنقاذ حياة الناس ما حاجة غلط. لكن القادة اليهود وضعوا قوانين زيادة كتيرة شديد عشان يحافظوا على السبت ويخلُّوه مقدّس أكتر. عشان كدا يسوع بقى يعمل حاجات ما متوافقة مع قوانين اليهود الزيادة دي. يسوع كان متضايق من إنو القادة اليهود بقت القوانين دي أهم عندهم من البشر ومن مراد الله نفسو. وطبعًا الأفكار الجديدة الكان بقولها يسوع ما كانت عاجبة القادة الدينيين بالمرة.

* **Associated Passages:** MRK 2:23–MRK 3:6

## مرقس 7:3–19 (id: 724658)

ناس كتار من كل الأنواع اندهشوا من يسوع وبقوا يتبعوه. جو من الجليل في الشمال، ومن اليهودية في الجنوب، ومن الشرق من نهر الأردن، وكمان من الغرب من مناطق زي صور وصيدا. الشياطين كانت تصرخ بصوت عالي وتقول منو يسوع، لكن يسوع كان بأمرهم يسكتوا. شعب إسرائيل كانوا مفكرين إنهم عارفين المسيّا حيكون شكله كيف وحيعمل شنو، لكن يسوع كان داير الناس يفهموا الحقيقة عن شنو المسيّا جا عشان يعملو. عشان كدا، اختار 12 تلميذ يكونوا أقرب الناس ليهو، وركّز معاهم وعلّمهم.

* **Associated Passages:** MRK 3:7–MRK 3:19

## مرقس 20:3–35 (id: 724659)

يسوع اتكلم عن الأُسر والبيوت عشان يوضح للناس مصدر قوتو. هو ما كان جزء من عيلة الشيطان ولا من مملكتو. الشيطان، أو إبليس، دا ما كان مصدر قوة يسوع. بالعكس، يسوع قال إنو الشيطان هو "الزول القوي" البتكلم عنو، وإنو هو – يعني يسوع – جا عشان يربط الزول القوي دا وينهب بيتو. الكلام دا معناه إنو يسوع جا يحرِّر الناس من الخطية والشر. وبرضو يسوع قال إنو ربنا بغفر كل الخطايا، إلا حاجة واحدة: لما الزول يتكلم بكلام شر ضد الروح القدس أو يجدِّف عليه. الخطية دي خطيرة، لأنو الزول البعملها بيكون متعمد، ما غلطة ساكت. هو بيختار بقلبو إنو ما يصدق يسوع، وما يحب الله. لكن الزول البصدق في يسوع وبيحب الله، ما ممكن يتكلم ضد الروح القدس. هو عارف إنو قوة يسوع جاية من الروح القدس، وبيسمع كلام ربنا وبيتبع يسوع. وأي زول بعيش حسب إرادة الله، هو في الحقيقة بيكون من عيلة ربنا.

* **Associated Passages:** MRK 3:20–MRK 3:35

## مرقس 1:4–34 (id: 724660)

يسوع كان بيحكي قصص عشان يشرح بيها ملكوت الله، والقصص دي كان اسمها "الأمثال". الناس القلوبهم مفتوحة لكلام الله كانوا جاهزين يسمعوا ويطيعوا، فعشان كدا كانوا بيسمعوا أمثال يسوع وبيمشوا بيها. لكن في ناس كتار ما كانوا دايرين يسمعوا لكلام الله، فعلى الرغم من إنهم سمعوا قصص يسوع، لكن ما أطاعوه. يسوع كان بيشرح الأمثال لتلاميذه، وقال ليهم إنو ملكوت الله ما بيجي مرة واحدة في حدث كبير، لكن بيبدأ صغير وبيكبر شويه شويه. زيو زي الزرع البينزرع. يسوع في الأمثال دي كان زي الفلاح، والبذور البينثرها هي رسالة الله. وملكوت الله حينتشر وينمو لحدي ما يصل للناس كلهم في العالم. وطوال ما الزرع دا بيكبر، ربنا بيشوف منو الناس البقوا ثمر طيب. والناس العايشين زي ما علّمهم يسوع، هم ذاتم الثمر الكويس في الحصاد بتاع ربنا.

* **Associated Passages:** MRK 4:1–MRK 4:34

## مرقس 35:4–20:5 (id: 724652)

وين ما مشى يسوع، كان بيجيب السلام للناس البآمنوا بيهو. ولمن يتكلم، الرياح والأمواج كانت بتسمع كلامو وتطيعو. لما سكت العاصفة، دا ورّى التلاميذ إنو أعظم من أي خطر حوالينهم. وكمان، كلام يسوع كان عندو سلطان على الشياطين. حرّر زول كان متحكِّم فيهو أرواح شريرة. يسوع عمل الحاجات دي كلها في منطقة ما يهودية، ودا معناهو إنو ملكوت الله ما بس لليهود، بل لكل الناس. يسوع هو الرب والسيد الحقيقي على كل الخليقة.

* **Associated Passages:** MRK 4:35–MRK 5:20

## مرقس 21:5–43 (id: 724653)

الخوف والإيمان كان ليهم دور كبير في القصتين عن الناس الاتشافوا. في القصة الأولى، في مرة كانت مريضة، وكانت مؤمنة إنو يسوع عندو القدرة يشفيها، لكن كانت خايفة يعرف منو هي. وفي القصة التانية، رئيس المجمع، اسمو يايرس، كان خايف بنته تموت. يسوع كان رحيم معاهم الاثنين، طمّنهم وشجّعهم يثقوا فيهو ويؤمنوا. وقال ليايرس وزوجتو ما يقولوا لزول عن شفاء بنتهم. يسوع هو ابن الله، البجيب الحياة والشفا حتى في الأماكن البفيها الموت. لكن لسه ما كان الوقت المناسب لكل الناس يعرفوا الحقيقة دي.

* **Associated Passages:** MRK 5:21–MRK 5:43

