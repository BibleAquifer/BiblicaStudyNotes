<html><meta charset='UTF-8'><body>
<h1>Study Notes (Biblica)</h1>

<h2>License Information</h2>

<p><strong>Study Notes (Biblica)</strong> (Sudanese Arabic) is based on and adapted from: <cite>Biblica Study Notes</cite>, <a href="https://www.biblica.com/">Biblica Inc.</a>, 2023, which is licensed under a <a href="https://creativecommons.org/licenses/by-sa/4.0/legalcode.en">CC BY-SA 4.0 license</a>.</p>

<p>This PDF version is provided under the same license.</p>

<div style='direction: rtl;'>
<h2>مرقس 1:1–20</h2>

<p><span data-bnType="resourceReference" data-resourceId="108069" data-resourceType="BiblicaStudyNotesKeyTerms">مرقس</span> بدأ <span data-bnType="resourceReference" data-resourceId="108031" data-resourceType="BiblicaStudyNotesKeyTerms">الإنجيل</span> بتاعو بالكلام عن <span data-bnType="resourceReference" data-resourceId="108580" data-resourceType="BiblicaStudyNotesKeyTerms">يوحنا المعمدان</span>. يوحنا دا كان الزول الربنا رسلو عشان يورِّي الناس إنو <span data-bnType="resourceReference" data-resourceId="108219" data-resourceType="BiblicaStudyNotesKeyTerms">يسوع</span> جاي. يوحنا ساعد الناس يعرفوا إنو حياتهم ما كانت عاجبة <span data-bnType="resourceReference" data-resourceId="108199" data-resourceType="BiblicaStudyNotesKeyTerms">الله</span>، وإنهم محتاجين يغيِّروها. الناس الصدَّقو كلامو <span data-bnType="resourceReference" data-resourceId="108037" data-resourceType="BiblicaStudyNotesKeyTerms">اعتمدوا</span>، وبكدا هم وضَّحوا إنهم دايرين يخلُّوا <span data-bnType="resourceReference" data-resourceId="108195" data-resourceType="BiblicaStudyNotesKeyTerms">الخطايا</span>، ويمشوا ورا كلام ربنا. الكلام دا جهَّزهم عشان يسمعوا رسالة يسوع عن الحياة الجديدة في <span data-bnType="resourceReference" data-resourceId="108561" data-resourceType="BiblicaStudyNotesKeyTerms">ملكوت الله</span>. لما يسوع اتعمَّد، الله <span data-bnType="resourceReference" data-resourceId="108312" data-resourceType="BiblicaStudyNotesKeyTerms">الآب</span> و<span data-bnType="resourceReference" data-resourceId="108388" data-resourceType="BiblicaStudyNotesKeyTerms">الروح القدس </span>بيَّنوا محبتهم ليهو. الله اتكلم من <span data-bnType="resourceReference" data-resourceId="108201" data-resourceType="BiblicaStudyNotesKeyTerms">السماء</span> وقال: &quot;دا ابني الحبيب&quot;، والروح القدس نزل فوق يسوع زي الحمامة. بعد داك، يسوع مشى للصحرا، وهناك جات <span data-bnType="resourceReference" data-resourceId="108313" data-resourceType="BiblicaStudyNotesKeyTerms">الملائكة</span> وخدموه بعد ما نجح في <span data-bnType="resourceReference" data-resourceId="108263" data-resourceType="BiblicaStudyNotesKeyTerms">التجارب</span>. بعد كدا يسوع كان جاهز يبدأ <span data-bnType="resourceReference" data-resourceId="108208" data-resourceType="BiblicaStudyNotesKeyTerms">عخدمته</span>، فبقى ينادي الناس ويقول ليهم يسيبوا دروبهم الغلط ويرجعوا لربنا و<span data-bnType="resourceReference" data-resourceId="108346" data-resourceType="BiblicaStudyNotesKeyTerms">يتوبوا</span>. وبرضو اختار ناس عشان يكونوا أقرب الناس ليهو (تلاميذه). و<span data-bnType="resourceReference" data-resourceId="108040" data-resourceType="BiblicaStudyNotesKeyTerms">التلاميذ</span> بقوا يشتغلوا مع يسوع عشان يجيبوا ملكوت الله في الدنيا.</p></div>
<div style='direction: rtl;'>
<h2>مرقس 21:1–45</h2>

<p>يسوع كان بيعلِّم الناس وعندو سلطان قوي. استخدم القوة دي عشان يطلِّع الشياطين من الناس ويحرِّرهم من تأثيرها، والشياطين دي <span data-bnType="resourceReference" data-resourceId="108218" data-resourceType="BiblicaStudyNotesKeyTerms">أرواح شريرة</span>. وبرضو شفى ناس كتار من المرضى والموجوعين، وحتى الناس <span data-bnType="resourceReference" data-resourceId="108369" data-resourceType="BiblicaStudyNotesKeyTerms">المنبوذين</span> اللي المجتمع كان رافضهم وبعيدين من الناس التانيين. زمان، <span data-bnType="resourceReference" data-resourceId="108335" data-resourceType="BiblicaStudyNotesKeyTerms">شريعة موسى</span> كانت بتقسِّم كل حاجة في <span data-bnType="resourceReference" data-resourceId="108215" data-resourceType="BiblicaStudyNotesKeyTerms">العالم</span> <span data-bnType="resourceReference" data-resourceId="108363" data-resourceType="BiblicaStudyNotesKeyTerms">لطاهر أو نجس</span>. وكان في أمراض معيَّنة بتخلي الناس نجسين، ولو زول لمس حاجة نجسة، هو ذاتو ممكن يبقى نجس ويخلِّي الحاجات أو الناس التانيين نجسين. لكن يسوع ما كان ببقى نجس لو لمس أي زول نجس. بالعكس، الناس النجسين الكان بيلمسهم هم البيبقوا طاهرين وبيتشافوا وبيرجعوا تاني يعيشوا وسط أهلهم ومجتمعهم بصورة عادية. ولمَّن يسوع كان بيطلِّع الشياطين، ما كان بخليهم يتكلموا أو يقولوا للناس هو مَنُو. يسوع ما كان داير الشياطين أو الناس يعلِنوا بصوت عالي إنه هو المسيح (<span data-bnType="resourceReference" data-resourceId="108527" data-resourceType="BiblicaStudyNotesKeyTerms">المسيا</span>) المُنتظَر، لأن الوقت داك ما كان لسَّه الوقت المناسب عشان كل الناس يعرفوا الحكاية دي.</p></div>
<div style='direction: rtl;'>
<h2>مرقس 1:2–22</h2>

<p>الناس كانوا مندهشين من تعليم يسوع والطريقة الكان بيشفي بيها المرضى. لكن رجال الدين والقادة ما كانوا مبسوطين منُّو، خاصةً لمَّن يسوع <span data-bnType="resourceReference" data-resourceId="108281" data-resourceType="BiblicaStudyNotesKeyTerms">غفر</span> خطايا واحد من الناس. هم قالوا إنو بس ربنا هو البقدر يغفر الخطايا، ويسوع دا زول بس. الجماعة ديل ما قدروا يفهموا إنو الله ذاتو نزل وبقى <span data-bnType="resourceReference" data-resourceId="108202" data-resourceType="BiblicaStudyNotesKeyTerms">إنسان </span>في  يسوع. ما كان في زول متوقع إنو يحصل كدا. يسوع كان بيوري الناس صورة الله الحقيقة. يسوع ما كان خايف يقعد مع الناس المرضانين أو الناس اللي فيهم شياطين. وحتى الخطاة كان بيقعد وياكل معاهم، وكان بيقدم أمل وحياة جديدة للناس اللي المجتمع رفضهم. تعليم يسوع وأفعاله كانت حاجة جديدة ومختلفة من كل البعملوه القادة الدينيين في زمنه، لحدي إنه وصف تعليمو كأنو زي هدوم جديدة أو زي نبيذ جديد. الله كان بيعمل حاجة جديدة خالص بيسوع، وكان بيدي الناس حياة جديدة ما بتقدر عليها الخطية ولا بقدر عليها الموت.</p></div>
<div style='direction: rtl;'>
<h2>مرقس 23:2–6:3</h2>

<p>يسوع <span data-bnType="resourceReference" data-resourceId="108050" data-resourceType="BiblicaStudyNotesKeyTerms">والفريسيين </span>كانوا مختلفين شديد في موضوع <span data-bnType="resourceReference" data-resourceId="108213" data-resourceType="BiblicaStudyNotesKeyTerms">يوم السبت</span>. ربنا وصّى <span data-bnType="resourceReference" data-resourceId="108302" data-resourceType="BiblicaStudyNotesKeyTerms">شعبه </span>إنهم يحترموا يوم السبت ويعتبروه يوم <span data-bnType="resourceReference" data-resourceId="BSN_KeyTerms_holy" data-resourceType="BiblicaStudyNotesKeyTerms">مقدّس</span>. لكن يسوع قال للفريسيين إنهم نسوا السبب الأساسي من يوم السبت. السبت دا ربنا عملو عشان الناس <span data-bnType="resourceReference" data-resourceId="BSN_KeyTerms_rest" data-resourceType="BiblicaStudyNotesKeyTerms">يرتاحوا</span> فيه. يعني الزول لو جعان وأكل أو عمل خير للناس في اليوم دا، ما معناها هو بيغلط في حق ربنا أو في حق السبت. وبرضو علاج المرضى وإنقاذ حياة الناس ما حاجة غلط. لكن القادة اليهود وضعوا قوانين زيادة كتيرة شديد عشان يحافظوا على السبت ويخلُّوه مقدّس أكتر. عشان كدا يسوع بقى يعمل حاجات ما متوافقة مع <span data-bnType="resourceReference" data-resourceId="108070" data-resourceType="BiblicaStudyNotesKeyTerms">قوانين اليهود</span> الزيادة دي. يسوع كان متضايق من إنو القادة اليهود بقت القوانين دي أهم عندهم من البشر ومن مراد الله نفسو. وطبعًا الأفكار الجديدة الكان بقولها يسوع ما كانت عاجبة القادة الدينيين بالمرة.</p></div>
<div style='direction: rtl;'>
<h2>مرقس 7:3–19</h2>

<p>ناس كتار من كل الأنواع اندهشوا من يسوع وبقوا يتبعوه. جو من <span data-bnType="resourceReference" data-resourceId="108036" data-resourceType="BiblicaStudyNotesKeyTerms">الجليل</span> في الشمال، ومن <span data-bnType="resourceReference" data-resourceId="108035" data-resourceType="BiblicaStudyNotesKeyTerms">اليهودية</span> في الجنوب، ومن الشرق من <span data-bnType="resourceReference" data-resourceId="108406" data-resourceType="BiblicaStudyNotesKeyTerms">نهر الأردن</span>، وكمان من الغرب من مناطق زي <span data-bnType="resourceReference" data-resourceId="108475" data-resourceType="BiblicaStudyNotesKeyTerms">صور وصيدا</span>. الشياطين كانت تصرخ بصوت عالي وتقول منو يسوع، لكن يسوع كان بأمرهم يسكتوا. <span data-bnType="resourceReference" data-resourceId="108280" data-resourceType="BiblicaStudyNotesKeyTerms">شعب إسرائيل</span> كانوا مفكرين إنهم عارفين المسيّا حيكون شكله كيف وحيعمل شنو، لكن يسوع كان داير الناس يفهموا الحقيقة عن شنو المسيّا جا عشان يعملو. عشان كدا، اختار 12 تلميذ يكونوا أقرب الناس ليهو، وركّز معاهم وعلّمهم.</p></div>
<div style='direction: rtl;'>
<h2>مرقس 20:3–35</h2>

<p>يسوع اتكلم عن الأُسر والبيوت عشان يوضح للناس مصدر قوتو. هو ما كان جزء من عيلة الشيطان ولا من مملكتو. الشيطان، أو <span data-bnType="resourceReference" data-resourceId="108216" data-resourceType="BiblicaStudyNotesKeyTerms">إبليس</span>، دا ما كان مصدر قوة يسوع. بالعكس، يسوع قال إنو الشيطان هو &quot;الزول القوي&quot; البتكلم عنو، وإنو هو – يعني يسوع – جا عشان يربط الزول القوي دا وينهب بيتو. الكلام دا معناه إنو يسوع جا يحرِّر الناس من الخطية والشر. وبرضو يسوع قال إنو ربنا بغفر كل الخطايا، إلا حاجة واحدة: لما الزول يتكلم بكلام شر ضد الروح القدس أو يجدِّف عليه. الخطية دي خطيرة، لأنو الزول البعملها بيكون متعمد، ما غلطة ساكت. هو بيختار بقلبو إنو ما يصدق يسوع، وما يحب الله. لكن الزول <span data-bnType="resourceReference" data-resourceId="108255" data-resourceType="BiblicaStudyNotesKeyTerms">البصدق في</span> يسوع و<span data-bnType="resourceReference" data-resourceId="108355" data-resourceType="BiblicaStudyNotesKeyTerms">بيحب الله</span>، ما ممكن يتكلم ضد الروح القدس. هو عارف إنو قوة يسوع جاية من الروح القدس، وبيسمع كلام ربنا وبيتبع يسوع. وأي زول بعيش حسب إرادة الله، هو في الحقيقة بيكون من عيلة ربنا.</p><p><span data-bnType="resourceReference" data-resourceId="108255" data-resourceType="BiblicaStudyNotesKeyTerms"> </span></p><p> </p></div>
<div style='direction: rtl;'>
<h2>مرقس 1:4–34</h2>

<p>يسوع كان بيحكي قصص عشان يشرح بيها ملكوت الله، والقصص دي كان اسمها &quot;<span data-bnType="resourceReference" data-resourceId="108056" data-resourceType="BiblicaStudyNotesKeyTerms">الأمثال</span>&quot;. الناس القلوبهم مفتوحة لكلام الله كانوا جاهزين يسمعوا ويطيعوا، فعشان كدا كانوا بيسمعوا أمثال يسوع وبيمشوا بيها. لكن في ناس كتار ما كانوا دايرين يسمعوا لكلام الله، فعلى الرغم من إنهم سمعوا قصص يسوع، لكن ما أطاعوه. يسوع كان بيشرح الأمثال لتلاميذه، وقال ليهم إنو ملكوت الله ما بيجي مرة واحدة في حدث كبير، لكن بيبدأ صغير وبيكبر شويه شويه. زيو زي الزرع البينزرع. يسوع في الأمثال دي كان زي الفلاح، والبذور البينثرها هي رسالة الله. وملكوت الله حينتشر وينمو لحدي ما يصل للناس كلهم في العالم. وطوال ما الزرع دا بيكبر، ربنا بيشوف منو الناس البقوا ثمر طيب. والناس العايشين زي ما علّمهم يسوع، هم ذاتم الثمر الكويس في الحصاد بتاع ربنا.</p></div>
<div style='direction: rtl;'>
<h2>مرقس 35:4–20:5</h2>

<p>وين ما مشى يسوع، كان بيجيب <span data-bnType="resourceReference" data-resourceId="108211" data-resourceType="BiblicaStudyNotesKeyTerms">السلام</span> للناس البآمنوا بيهو. ولمن يتكلم، الرياح والأمواج كانت بتسمع كلامو وتطيعو. لما سكت العاصفة، دا ورّى التلاميذ إنو أعظم من أي خطر حوالينهم. وكمان، كلام يسوع كان عندو سلطان على الشياطين. حرّر زول كان متحكِّم فيهو أرواح شريرة. يسوع عمل الحاجات دي كلها في منطقة ما يهودية، ودا معناهو إنو ملكوت الله ما بس <span data-bnType="resourceReference" data-resourceId="108503" data-resourceType="BiblicaStudyNotesKeyTerms">لليهود</span>، بل لكل الناس. يسوع هو <span data-bnType="resourceReference" data-resourceId="108329" data-resourceType="BiblicaStudyNotesKeyTerms">الرب</span> والسيد الحقيقي على كل <span data-bnType="resourceReference" data-resourceId="108197" data-resourceType="BiblicaStudyNotesKeyTerms">الخليقة</span>.</p></div>
<div style='direction: rtl;'>
<h2>مرقس 21:5–43</h2>

<p>الخوف والإيمان كان ليهم دور كبير في القصتين عن الناس الاتشافوا. في القصة الأولى، في مرة كانت مريضة، وكانت مؤمنة إنو يسوع عندو القدرة يشفيها، لكن كانت خايفة يعرف منو هي. وفي القصة التانية، رئيس المجمع، اسمو يايرس، كان خايف بنته تموت. يسوع كان رحيم معاهم الاثنين، طمّنهم وشجّعهم يثقوا فيهو ويؤمنوا. وقال ليايرس وزوجتو ما يقولوا لزول عن شفاء بنتهم. يسوع هو ابن الله، البجيب الحياة والشفا حتى في الأماكن البفيها الموت. لكن لسه ما كان الوقت المناسب لكل الناس يعرفوا الحقيقة دي.</p></div>
</body></html>